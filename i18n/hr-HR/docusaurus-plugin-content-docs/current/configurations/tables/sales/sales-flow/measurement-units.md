---
title: Gestione Unità di misura principale e alternativa
sidebar_position: 5
---

Questa funzionalità permette di definire e utilizzare diverse unità di misura per lo stesso prodotto in contesti differenti, come la vendita, l'acquisto o la gestione del magazzino.

:::note
Per abilitare la gestione delle unità di misura alternative, è necessario attivare il flag Gestione doppia unità di misura nei [Parametri](/docs/configurations/parameters/sales/dn-parameters) .
:::

L'unità di misura principale, obbligatoria, viene definita per ogni articolo nella sua anagrafica e non può essere modificata dopo l’utilizzo dell’articolo nei documenti o nei movimenti di magazzino. L'unità di misura alternativa, invece, consente di gestire il prodotto in un'unità diversa rispetto a quella principale e può essere impostata nel tab "Unità di Misura Alternative" dell’anagrafica articolo.

Nei documenti, l'unità di misura principale viene mostrata nella griglia degli [Articoli](/docs/sales/sales-delivery-notes/insert-delivery-notes/sales-dn), mentre il widget dell'unità di misura alternativa è visibile nel tab "Dati articolo", contenente i campi "Quantità Alternativa" e "Prezzo Unità di Misura Alternativa", ma solo se il flag "Gestione Doppia Unità di Misura" è attivo nei parametri del modulo.

Se il flag "Proposta Automatica Unità di Misura Alternativa" è abilitato, il sistema proporrà automaticamente l'unità di misura alternativa con il flag "Predefinito" attivo nell’anagrafica dell’articolo, calcolando e inserendo automaticamente la quantità alternativa utilizzando il fattore di conversione.

I flag presenti nel tab "Unità di Misura Alternative" dell’anagrafica articolo influenzano la proposta e il calcolo delle quantità nei documenti. Se il flag "Predefinito" è attivo, quella sarà l'unità di misura utilizzata per la proposta automatica. Se il flag "Tassativo" è attivato, qualsiasi modifica della quantità principale o alternativa comporterà il ricalcolo automatico della controparte, mantenendo il legame attraverso il fattore di conversione. Con il flag "Prioritaria" attivo, invece, la quantità alternativa prevale, calcolando la quantità principale senza il ricalcolo dell’alternativa.

Il calcolo della quantità alternativa si basa sul fattore di conversione, che può essere moltiplicato o diviso per la quantità principale; questa scelta viene configurata nei [Parametri iniziali di magazzino](/docs/configurations/parameters/logistics/warehouse-initial-parameters/warehouse-parameters) tramite appositi flag.

Nei documenti, nella colonna "Unità di Misura", viene proposta l'unità di misura principale dell’articolo, ma l'utente può sostituirla con una delle unità di misura alternative disponibili. Se si seleziona un'unità di misura alternativa in questa colonna, non sarà possibile specificarne un’altra nell'omonimo widget, poiché in un movimento di magazzino possono essere utilizzate solo due unità di misura: quella gestionale (sempre l'unità di misura principale dell’articolo) e quella alternativa, specificata nella colonna "Unità di Misura" o nel widget dell'Unità di Misura Alternativa.

