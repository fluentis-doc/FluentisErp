---
title: Visualizza Gantt
sidebar_position: 3
---

In questo tab viene visualizzato il Gantt in base ai criteri di ricerca impostati nel tab precedente. Il tab si compone di 2 sezioni, a loro volta divise in 2 pannelli ciascuna.

**Sezione superiore**: nella sezione superiore l'utente può visualizzare nella parte sinistra della sezione la lista dei documenti che sono stati selezionati con il check box nel tab precedente, uno sotto l'altro, con un'indentazione basata sui legami che i documenti presentano reciprocamente. Il nome del documento viene opportunamente abbreviato (per esempio Commessa di Produzione = CP, Ordine di Produzione = OP, Richiesta di Acquisto = RA, Ordine di conto lavoro = OCL, etc…); se la commessa di produzione presenta più di un articolo, al di sotto della commessa di produzione viene presentato il codice dell'articolo ('ART' e poi classe, codice e descrizione dello stesso). In ciascuna di queste righe è visibile anche la data di inizio del documento (nella colonna 'Start') e la data di fine (nella colonna 'Stop'). A ciascuna di queste righe corrisponde una barra orizzontale posta nella parte grafica della sezione superiore, che raffigura appunto graficamente i documenti dettagliati nella zona di sinistra di questa sezione. Le barre orizzontali coprono un arco temporale che può essere ampliato o ridotto, usando gli opportuni bottoni della ribbon bar chiamati 'Zoom Out' e 'Zoom In', andando in dettaglio di un singolo giorno e visualizzando quindi gli impieghi addirittura a livello di ora/minuto. Inoltre, con un doppio click sulla barra orizzontale che rappresenta un documento si apre automaticamente il documento stesso, sempre in accordo con i diritti dell'utente che sta eseguendo questa operazione. Le barre orizzontali possono essere spostate sul grafico con un semplice drag and drop; l'operazione consente di spostare le date dei documenti in maniera assolutamente dinamica. L'utente può poi scegliere, uscendo dal tab, di confermare la modifica effettuata o meno, tramite il tasto 'Importazione simulazione'.

**Sezione inferiore**: nella sezione inferiore viene presentato, diviso in 2 pannelli, un istogramma relativo alla disponibilità e all'impegno delle risorse produttive. Nel pannello di sinistra vengono visualizzati i nomi dei Centri di Lavoro impegnati nelle lavorazioni che si è deciso di visualizzare nel grafico, mentre nel pannello di destra, indissolubilmente legato al pannello di sinistra della sezione superiore, troviamo alcune barre verticali che per ogni giornata lavorativa presentano la quantità di lavoro che ciascun Centro di Lavoro deve svolgere in base ai tempi previsti delle fasi degli ordini di produzione presenti in quei giorni. Da notare che l'istogramma evidenzia il totale degli impegni dei singoli centri di lavoro, non limitandosi a raffigurare graficamente solo l'impegno derivante dall'ordine di produzione visualizzato nel Gantt. Infatti l'utente ha la possibilità, con un doppio click sulla barra dell'istogramma di un qualsiasi centro di lavoro, di esplodere una finestra in cui viene presentata la lista degli ordini di produzione presenti nel Gantt, e la lista degli ordini di produzione non presenti nella simulazione che si sta eseguendo graficamente, con la possibilità, anche da questa finestra, di aprire direttamente i documenti di cui viene fornito un dettaglio limitato. La finestra che viene aperta con il doppio click sull'istogramma si chiama 'Visualizza ordini', e viene dettagliata qui di seguito.






